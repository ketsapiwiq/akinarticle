---
title: "L'Expo di chi?"
url: http://www.huffingtonpost.it/valerio-bini/lexpo-di-chi_b_8470686.html
keywords: è,sul,di,che,lexpo,più,una,come,del,chi,sono,paesi
---
L\'esposizione universale è stata una manifestazione imponente, certamente eterogenea, spesso contraddittoria. È dunque un po\' difficile tracciare un unico bilancio dell\'iniziativa. È però possibile leggerne alcuni aspetti dal nostro punto di vista, quello di una Ong che da 50 anni lavora sul diritto al cibo.

Se proviamo a fare un gioco e disegniamo una mappa del mondo, dando ai vari paesi le dimensioni degli stand di Expo vediamo subito che l\'Expo 2105 è stata l\'esposizione dell\'Europa e del petrolio.

L\'Europa e i paesi del golfo ci appaiono infatti come bolle sul punto di esplodere. L\'Africa a sud del Sahara invece è quasi un buco nero nella mappa, con l\'eccezione di Sudan e Angola, gli unici due paesi africani ad essere presenti fuori dai cluster. Vale la pena di notare, a questo proposito, che i due paesi sono tra i grandi produttori di petrolio africano e che si trovano nelle prime posizioni nella poco lusinghiera classifica degli stati con i governi da più tempo al potere, 36 anni l\'angolano José Eduardo dos Santos, dieci di meno per il collega sudanese Omar al-Bashīr.

Al di là di questi casi, tuttavia, è l\'intera Africa a sud del Sahara ad essere stata poco e male rappresentata. 14 paesi non hanno partecipato, alcuni certamente per mancanza di risorse o perché impegnati in difficili transizioni politiche (Burkina Faso e Repubblica Centrafricana, ad esempio). Tra i grandi assenti ci sono anche però giganti dell\'economia africana come la Nigeria e il Sudafrica, forse frenati dalla presenza molto limitata dei paesi del Commonwealth, forse semplicemente poco interessati alla vetrina di Expo 2015.

I 35 paesi presenti invece si sono sistemati essenzialmente nei cluster, riproponendo vecchie immagini e stereotipi che vedono l\'Africa come continente arido (7 paesi nel cluster paesi aridi) o come produttore di beni per l\'Europa (17 paesi nei cluster caffè, cacao, frutta e spezie).

Il caso più buffo, se così si può dire, è quello della Liberia, collocata dagli organizzatori nel gruppo dei paesi aridi. Peccato che la Liberia sia il quattordicesimo paese più piovoso al mondo, il terzo in Africa. Per tutti però è andata bene così: \"è in Africa, quindi sarà un paese arido\". L\'aspetto forse più inquietante è che questa collocazione sia stata approvata anche dai responsabili del paese, che evidentemente hanno interiorizzato una certa rappresentazione dell\'Africa o, più probabilmente, non sono andati troppo per il sottile una volta raggiunto l\'obiettivo di essere presenti all\'esposizione. L\'Africa non arida invece è quella che produce per l\'Occidente. Paesi come l\'Etiopia, il Kenya, l\'Uganda, il Rwanda sono così finiti nel cluster del caffè, senza che nessuno si interrogasse sul fatto che in questi paesi il 20-30% della popolazione locale non ha accesso a cibo sufficiente per vivere in modo sano.

Nell\'Expo 2015 è mancata completamente la prospettiva delle popolazioni locali africane, è mancato il cibo degli africani. Se si fa eccezione per il piccolo ma interessante padiglione del Togo e per quello molto più ricco dell\'Angola, nei padiglioni africani si è parlato raramente di cibo e quando lo si è fatto, era sempre il cibo degli altri, del Nord globale. Gli africani però avrebbero molto da dire sul tema, non solo sulle infinite tradizioni culinarie, ma anche su come un modello di agricoltura diverso, meno orientato all\'esportazione e maggiormente fondato sulle reti produttive e commerciali locali, potrebbe portare benefici alle popolazioni locali. L\'Africa è un continente in grande evoluzione, la cui economia cresce ormai rapidamente, ma rimane rappresentata attraverso gli stereotipi della sterilità o dell\'agricoltura coloniale secondo un modello molto funzionale alle elite del Nord e del Sud del mondo e dannoso per la gran parte delle persone normali. [Mani Tese](http://www.manitese.it/), con il lavoro all\'interno di [Expo dei Popoli](http://expodeipopoli.it/), ha cercato in questi mesi di colmare questa lacuna invitando rappresentanti dei movimenti contadini africani dentro e fuori lo spazio espositivo di Expo per portare la loro voce e il loro punto di vista sul cibo.

Ora però il lavoro continua, in Italia e in Africa: affrontare l\'eredità di Expo non significa solo dare una destinazione d\'uso utile alle aree dell\'esposizione, ma anche sviluppare le idee positive emerse in questi sei mesi per cambiare un modello alimentare che emargina centinaia di milioni di persone a favore degli interessi di pochi soggetti, nel Nord e nel Sud globale.
